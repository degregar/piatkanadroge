---
title: Dzień 4 – Chame
description: Relacja z dnia 4 trekingu wokół Annapurny, w którym Kasia i Michał docierają do Chame w deszczowej pogodzie, zmagając się z przemoczeniem plecaków i szukając ciepłego noclegu. Opisują swoje doświadczenia kulinarne oraz trudności związane z warunkami atmosferycznymi.
date: 2013-10-15
categories:
  - Azja 13/14
tags:
  - Nepal
  - treking
  - Annapurna
  - Chame
authors:
  - Kasia
draft: false
created: 2013-10-15T15:11
updated: 2024-08-21T17:53
---
Do Chame docieramy w miarę wcześnie, bo już o 13:15. Tempo narzucił nam z pewnością lejący się z nieba deszcz. Przemoczeni jesteśmy dokumentnie, z majtkami włącznie. Co gorsza, pod pokrowcem naszych plecaków dostała się woda i przemoczyła nam też plecaki. Głównym kryterium wyboru noclegu staje się więc piec w jadalni, a ciepły prysznic schodzi na dalszy plan. Zwłaszcza, że woda ogrzewana jest tutaj najczęściej przez solary, a słońca nie widziano tu już od dwóch dni.

Suszymy: buty, plecaki, kurtki, koszulki, spodnie i te części garderoby, które zamokły w plecakach.

Zupka chińska made in Nepal stawia nas na nogi. Michał zamawia jeszcze tybetański chlebek i zachwycony smakiem stwierdza, że mógłby jeść takie rzeczy cały czas. Ciekawe, czy po treku nadal tak będziemy mówić. Menu schroniskowe jest dość jednorodne i zamyka się w wariacjach na temat ryżu, makaronu i ziemniaków. Za główne warzywo robi kapusta, ewentualnie z domieszką marchewki. Śniadanie to wybór między omletem a owsianką. Ceny takich rzeczy jak ser, mleko czy mięso są zabójcze.

Stopniowo uszczuplamy zapasy, zwłaszcza, że słoik dżemu i masło orzechowe ważą niemało.